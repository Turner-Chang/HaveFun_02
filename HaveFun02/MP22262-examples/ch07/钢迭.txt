別山僧

朝代：唐代
作者：李白

原文：
何處名僧到水西，乘舟弄月宿涇溪。
平明別我上山去，手攜金策踏雲梯。
騰身轉覺三天近，舉足回看萬嶺低。
謔浪肯居支遁下，風流還與遠公齊。
此度別離何日見，相思一夜暝猿啼。

_______________________________________

過崔八丈水亭

朝代：唐代
作者：李白

原文：
高閣橫秀氣，清幽並在君。檐飛宛溪水，窗落敬亭雲。
猿嘯風中斷，漁歌月裏聞。閒隨白鷗去，沙上自爲羣。

_________________________________

俠客行

朝代：唐代
作者：溫庭筠

原文：
欲出鴻都門，陰雲蔽城闕。
寶劍黯如水，微紅溼餘血。
白馬夜頻嘶，三更霸陵雪。